tc

陳隋煙月恨茫茫，井帶胭脂土帶香；駘蕩柳綿沾客鬢，叮嚀鶯舌惱人腸。
中興朝市繁華續，遺孽兒孫氣焰張；只勸樓臺追後主，不愁弓矢下殘唐。
蛾眉越女才承選，燕子吳歈早擅場；力士簽名搜笛步，龜年協律奉椒房。
西崑詞賦新溫李，烏巷冠裳舊謝王；院院宮妝金翠鏡，朝朝楚夢雨雲床。
五侯閫外空狼燧，二水洲邊自雀舫；指馬誰攻秦相詐，入林都畏阮生狂。
春燈已錯從頭認，社黨重鉤無縫藏；借手殺讎長樂老，脅肩媚貴半閒堂。
龍鍾閣部啼梅嶺，跋扈將軍譟武昌；九曲河流晴喚渡，千尋江岸夜移防。
瓊花劫到雕欄損，玉樹歌終畫殿涼；滄海迷家龍寂寞，風塵失伴鳳徬徨。
青衣啣璧何年返，碧血濺沙此地亡；南內湯池仍蔓草，東陵輦路又斜陽。
全開鎖鑰淮揚泗，難整乾坤左史黃。建帝飄零烈帝慘，英宗困頓武宗荒；
那知還有福王一，臨去秋波淚數行。

end
